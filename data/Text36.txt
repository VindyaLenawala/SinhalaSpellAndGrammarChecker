නිර්වාන් සමඟ කතා බහ කල භාව්‍යා දුරකතනය පසෙක තබා කල්පනා කරන්නට වුණා.

" මොනවම හරි දෙයක් කරන්න ඕනි. අර ති.රි.ස.නා හදන්නෙ මගෙ අහිංසක අම්මගෙයි තාත්තගෙයි ආත්ම වලටත් නිදහස නැති කරන්න. 

මේ වගේ මිනිස්සුන්ව නීතිය ඉදිරියට ගෙනිහිල්ලා වැඩක් වෙන්නෙත් නෑ. මොකද ඇසින් දුටු හරි මොකක්ම හරි සාක්ෂියක් නැතිව මං කියන කතාව කිසිම කෙනෙක් පිළිගනීද?

සීයාප්පච්චිගෙ ආත්මෙ මට ඔය දේවල් කිව්වා කිව්වොත් හැමෝම හිනාවෙයි. දර්ශනගෙ හරි මල්ලිකාගෙ හරි කටින්ම මේ දේ කියවුණොත් නම් ඔන්න වැඩේ හරි

ආහ්! පොඩ්ඩක් ඉන්න!

මං කිව්වට පිළිගන්නෙ නැති අය, මිනීමරුවා එයාගෙ කටින්ම හැම දේම වැමෑරුවාම පිළිගනී නේද?

ඔයානම් නියමයි භාව්‍යා, ඔය තියෙන්නෙ අයිඩියාස්
කොහොම හරි කොහොම හරි දර්ශනගෙ කටින් කියව ගන්න විදිහෙ ප්ලෑන් එකක් හදන්න ඕනි."

නැගී සිටි භාව්‍යා තම මවගේ දිනපොත අතට ගත්තා. ඇය ඒ මත අත්ල තැබුවා.

" මං ඔයාට පොරොන්දු වෙනවා අම්මා, දර්ශනගෙ කටින් ම එයා මොන තරම් තුච්ඡ මි.නි.හෙ.ක්.ද කියලා  කියවනවා කියලා. එතකම්, එතකම් මං අම්මගෙ ඩයරි එක කියවන්නෙ නෑ. මං ආපහු මේක කියවන්නෙ අම්මට සාධාරණයක් ඉෂ්ඨ කරලම තමයි "

භාව්‍යා සිතුවා.

" සීයප්පච්චි.මං දන්නවා ඔයත් මේ කොහේට හරි වෙලා හැම දේම බලාගෙන ඉන්නවා කියලා. මං ඔයාගෙන් ඉල්ලන්නෙ එකම එක දෙයයි. ඔයාලගෙ අන්තිම බලාපොරොත්තු ඉෂ්ඨ කරන එකේ වගකීම මට භාර දෙන්න. මං මේක තනියමම කරන්න ඕනි දෙයක් "

භාව්‍යා සිහින් හඬින් කිව්වා.

අද රාත්‍රිය තමාට නිදි වර්ජිත රාත්‍රියක් වන බව භාව්‍යා සිතුවා

................................................

උඩු මහලේ භාව්‍යා නිදිවර්ජිතව සිටින විට තවත් අයෙක්ට ද නින්ද අහිමිව තිබුණා.

" සේපාලිගෙ ඒ ඇස් දෙක මට අමතක කරන්න බෑ. එයා මං දිහා බලන් හිටියෙ හරිම නපුරු විදිහට. කපු මහත්තයට ඇත්ත නොකියපු එක හොඳයි. නැත්නම් එයා මේ වැඩේට කොහෙත්ම කැමති වෙන්නෙ නෑ .

කරදරකාර ආත්ම හිර කරාට සේපාලිගෙ වගේ ආත්ම හිර කරන්න ඇත්ත දන්නවා නම් කීයටවත් කැමති වෙන එකක් නැහැ "

දර්ශන සිතුවා.

.......................................................

හෝරා යන්ත්‍රයේ කටු මධ්‍යම රාත්‍රිය පසු කරමින් සිටියා. කල්පනා කරමින් සිටි භාව්‍යාගේ නෙත් පියන් ඈටත් හොර රහසේම පියවී තිබුණා.

භාව්‍යාගේ නෙත් පියන් පියවී තිබුනත්, ඇගේ දෙපා,දෑත් සහ සිරුර ගැස්සෙමින් තිබුණා. පිය වූ  ඇස් පිහාටු විවර නොවීම ගැහි ගැහී තිබුණා. තවත් විනාඩි කිහිපයක් ගත වූ තැන අවදි වූ ඇය ඇඳේ අසුන් ගත්තා.

" හීනයක්! ඒක හීනයක්!

සීයප්පච්චි තමයි මට ඒ හීනෙ පෙන්නුවෙ. එයා මගෙ හීන වලට ආපහු රිංගලා.
හොඳයි, මගෙ ඉදිරි සැලසුම් වලට මේ හීනෙ ලොකු උදව්වක්. හෙටම යන්න ඕනි! ඔව් හෙටම! "

අවදි වූ භාව්‍යා සිතුවා.

..........................................

" ඇසිලින් අත්තම්මෙ, මෙයා අද දවසම ගේ අස්සෙ ඉඳීවි වගේ නේද? "

භාව්‍යා ඇසුවේ දහවල් දොළහ පසු වීත්, දර්ශන නිවසටම වී සිටීම හේතුවෙනි.

" පේන්නෙ නම් ඒ වගේ තමයි මැණිකෙ. ඇයි මැණිකෙට නිර්වාන් ළමයලැයි දිහාවත් යන්න ඕනිද? "

ඇසිලින් ඇසුවා.

" නැහැ අත්තම්මෙ. නිර්වාන් අයියලගෙ ගෙදර නෙවෙයි. මට වෙන ගමනක් යන්න ඕනි. මේ ය.කා ගේ ඇතුලටම වෙලා ඉන්නව නම් ඒත් කමක් නෑ. මං ගියාට පස්සෙ කොහෙට හරි යාවිද කියලයි මට බය"

භාව්‍යා කිව්වා

ඇසිලින් මදක් කල්පනා කරන්නට වුණා.

" අපේ මැණිකෙට වැදගත් වැඩක් නම් තියෙන්නෙ, මැණිකෙ ගිහින් එන්න. මං කියන්නම් මැණිකෙ නිදිය කියලා. කොහොමත් දර්ශන මහත්තයා උඩ කාමර වලට එබෙන්නෙ නෑනෙ. 
වැරදිලා හරි කොහේ හරි යන්න හැදුවොත් මං ඒකටත් මොකක් හරි ගැටයක් දාලා  නතර කරගන්නම්කෝ "

ඇසිලින් කිව්වා.

" ගොඩක් ස්තූතී අත්තම්මෙ අපි වෙනුවෙන් මේ කරන දේවල් වලට. මං එහෙනම් මල්ලිකා නිදිය ගත්තට පස්සෙ ගිහින් එන්නම්. ඇවිත් කියන්නම් ගියෙ කොහෙද කියලා "

භාව්‍යා කිව්වා.

" හොඳමයි මැණිකෙ..කොරන දෙයක් පරිස්සමින්"

ඇසිලින් කිව්වා.

" මේ මට ඇසිලින් අත්තම්මගෙන් තවත් පොඩි උදව්වක් ඕනි "

භාව්‍යා කිව්වා

" ඒ මොකක්ද මයෙ මැණිකේ"

කරුණාබර හඬින් ඇසිලින් ඇසුවා.

ඇසිලින් අසලට සමීප වූ භාව්‍යා රහසින් ඇයට යමක් කිව්වා.

" අනේ මැණිකෙ, ඕක මොකක්ද? මං විජහට ලෑස්ති කොරලා දෙන්නම් "

ඇසිලින් කියූ විට භාව්‍යාගේ දෙතොළතර සුන්දර මදහසක් නැඟුනා.

.......................................................

භාව්‍යාගේ වෙලාවටම දහවල් කාමරය වැදුණු දර්ශනට තදින් නින්ද ගිහින් ඇති බව ඇසිලින්ගේ මාර්ගයෙන් භාව්‍යා දැන ගත්තා.

ඇසිලින් විසින් සකසා දුන් පාර්සලයත් රැගෙන භාව්‍යා පෙර කිසි දින නොගිය, එහෙත් සිහිනෙන් ඈ දුටු මාවතක් දෙසට හැරුණා.

" මේ අඹ ගහ ගාවින් දකුණු පැත්තෙ වැලි පාරෙ ගිහාම හම්බවෙන තුන් වෙනි ගෙදර "

දෑස් පියාගත් භාව්‍යා මාර්ගය නැවත සිහිපත් කලා.

පසුව වැලි පාරේ ගමන් කල ඇය පෙර දින සිහිනයෙන් දුටු, සුදු පැහැති නිවස අසලට ගමන් කලා.

නිවසට ඇතුල් වන ස්ථානයේ කඩුල්ලක් තිබුණා.

භාව්‍යා කඩුල්ල පනිනවාත් සමඟම නිවස ඇතුලේ දෑස් පියාගෙන සිටි අයෙක්ගේ දෑස් එක්වරම විවර වුණා.

නිවසේ මිදුලේ ඇති බොරළු කැට පෑගෙන විට ඇසෙන ශබ්දය භාව්‍යාට ඇසුණා. එය වඩ වඩාත් හොඳින් නිවස තුළ සිටිය පුද්ගලයාට දැණුනා.

" බලගතු පැමිණීමක්"

අතේ තිබූ නව ගුණ වැල පසෙක හෙලූ පුද්ගලයා නැගී සිට නිවස ඉදිරියට ගියා.

තරුණ, රූමත් ගැහැණු දැරිවියක සිය මිදුලේ සිටගෙන සිටි අයුරු ඔහු දුටුවා.

නිවස තුළ සිට පැමිණි තේජවත් අමුත්තා දුටු භාව්‍යා එතැනම නතර වුණා.

" මෙ මේ සේදිරිස් කපු මහත්තයලගෙ ගෙදරද? "

සුදු බැනියමකින්, සුදු සරමකින් සහ කලු පැහැ බඳ පටියකින් සැරසී සිටි අමුත්තාගෙන් භාව්‍යා ඇසුවා.

" ඔව්. මේ ඇරිවි කවුද? මං මීට කලින් දැකලා නැහැ "

නළල රැලි ගන්වාගත් අමුත්තා ඇසුවා.

" මේ කපු මහත්තයා වෙන්න ඕනි "

පිළිතුරු දීම වෙනුවට භාව්‍යා නැවතත් ප්‍රශ්නයක් ඇසුවා.

" ඔව්. මේ දැරිවි?? "

" කපු මහත්තයා මං කපු මහත්තයව හම්බවෙන්නමයි ආවෙ. මං කවුද කියලා මං කියන්නම්. මට එන්න අවසරද? "

භාව්‍යා ඇසුවා.

" එන්ටකො. ඇවිත් වාඩි වෙන්න "

ඉස්තෝප්පුවේ අසුනක් භාව්‍යාට දක්වමින් කපු මහතා කිව්වා.

වාඩි වීමට පෙරාතුව භාව්‍යා සියතේ වූ දුම් දමන පාර්සලය කපු මහතා අත තැබුවා.

" කපු මහත්තය කැමතිම කෑම වගයක්. කුරහන් රොටී එක්ක අල කොළ ඇඹුලක්. හැබැයි ඔන්න අද  හවසට එළු කිරි බොන්න තහනම් "

භාව්‍යා කියූ විට කපු මහතා විමතියට පත්ව භාව්‍යා දෙස බැලුවා.

"මං දන්නවා කපු මහත්තයා බලනවා ඇති මං කොහොමද මේ දේවල් දන්නෙ කියලා. මං ඒකත් කියන්නම් කපු මහත්තයා. මට ටිකක් කතා කරන්න අවසරද?"

භාව්‍යා ඇසුවා.

" ඔය ළමයා ගෙදරටම ඇවිත් මාව පුදුම කරවලා කතා කරන්න අවසරද අහන්නෙ? කියන්න තියන දෙයක් හනිකට කිව්වා නම් "

කපු මහතා කිව්වා.

" කපු මහත්තයා. කපු මහත්තයා මං මේ කියන දේවල් හොඳින් අහන් ඉන්න. ඒවා විශ්වාස කරන්න කියලා මං ඔබතුමාට කියන්නෙ නෑ. ඒත් මේ දේවල් ඔබතුමාගෙන් පිට යන්නෙ නෑ කියලා මට පොරොන්දු වෙන්න"

භාව්‍යා කිව්වා

" මං කවුරුත් මට කියපු කතා කා එක්කවත් කියාගෙන යන ජාතියෙ දෙපිටකාට්ටු මිනිහෙක් නෙවෙයි ළමයො. කියන්න තියෙන දෙයක් කිව්වනම් "

කපු මහතා කිව්වා.

" කපු මහත්තයා මං තමයි සඳතැන්න වළව්වෙ හිටපු විශාකා, නැත්නම් සේපාලි මැණිකෙගෙ එකම දරුවා, භාව්‍යා. මගෙ සීයප්පච්චි තමයි නැති වුණු වළව්වෙ හාමු. එහෙමත් නැත්නම් කපු මහත්තයට හිටපු හොඳම යාළුවා "

භාව්‍යා කිව්වා.

කපු මහතා විමතියට පත් බවක් පෙණුනා.

" සේපාලි මැණිකෙගෙ දරුවා? ඒත් සේපාලි මැණිකෙ නැති වෙන කොට දරුවෙක් හිටියෙ නෑනෙ "

කපු මහතා කිව්වා.

" නැහැ. එයාට දරුවෙක් හිටියා. ඒ දරුවා තමයි මං. මා ගාව ඒක ඔප්පු කරන්න සාක්ෂිත් තියනවා. මගෙ කතාව අහලා මාව විශ්වාස නැත්නම් මං කපු මහත්‍තයට ඒ සාක්ෂිත් පෙන්නන්නම්.

හැමෝම හිතන්නෙ මගෙ අම්මා අනතුරකින් මැරුණා කියලා නේද? ඒත් ඒක වැරදී කපු මහත්තයා.

 මගෙ අම්මා මැරුණා නෙවෙයි, මැරුණා "

භාව්‍යා කිව්වා.

කපු මහතා විමතියට පත්ව බලා සිටියා.

" මගේ අම්මගෙයි තාත්තගෙයි දෙන්නගෙම මරණ වලට වගකියන්න ඕනි එක මි.නි.හෙ.ක් ඉන්නවා. කපු මහත්තයා මොකුත්ම නොදැන උදව් කරන්න බලන් ඉන්නෙ ඒ මි.නි.හ.ට තමයි "

භාව්‍යා කිව්වා

" ඔය ළමයා කියන්නෙ දර්ශන මහත්තයා ගැන ද? "

කපු මහතා ඇසුවා.

" ඔව්. දර්ශන කියන මි.නි.හා මගෙ අම්මවයි තාත්තවයි පණ පිටින් වාහනේකට් යට කරලා ම.ර.ලා දැම්මා. මට ඒක කිව්වෙ වෙන කවුරුත් නෙවෙයි, මගෙ සීයප්පච්චි "

භාව්‍යා කිව්වා.

" ඒක ඒක වෙන්නෙ කොහොම්ද? වළව්වෙ හාමු පරලෝ සැපත් වෙලා අවුරුදු අටකට වැඩී. අද ඊයෙ ආපු ඔය ළමයට වළව්වෙ හාමු කොහෙද ඒවා කියන්නෙ "

කපු මහතා ඇසුවා.

" මගෙ සීයප්පච්චි මට හම්බවුණේ ආත්මයක් විදිහට. මුක්තියක් නොලැබුණාම මැරුණට පස්සෙ ආත්මයක් විදිහට සැරිසරණවා කියලා මටත් වඩා හොඳට කපු මහත්තයා දන්නවනෙ

මගෙ සීයප්පච්චිත් ඒ වගේ මුක්තිය නොලබපු ආත්මයක්. කපු මහත්තයා ගැන මට කිව්වෙත් සීයප්පච්චි. කපු මහත්තයගෙයි සීයගෙයි යාලුකම, හොරෙන් එකට රා බීපු හැටි, කපු මහත්තයගෙ කැමතිම කෑම මේ හැම දෙයක්ම මට කිව්වෙ සීයප්පච්චි. 

කපු මහත්තයා සීයප්පච්චිට වඩා අවුරුදු පහළොවක් බාලයි කියලත් මට කිව්වා "

භාව්‍යා කියූ කතා දෙබැම රැළි නංවා කපු මහතා අසා සිටියා.

" ඔය හැම දේම මායි, වළව්වෙ හාමුයි ඇරෙන්න වෙන කවුරුත් දන්නෙ නැහැ. අද ඊයෙ ආපු ඔය දරුවා ඕවා දැනගත්තා කියන්නෙ?? "

කපු මහතා ඇසුවා.

" මම කපු මහත්තයට කිව්වනෙ , මට සීයප්පච්චි තමයි හැම දේම කිව්වෙ. ඔබ තුමාට මාව විශ්වාසද?"

භාව්‍යා ඇසුවා.

ඒ පැනයට පිළිතුරු දීමට කපු මහතා තවත් විනාඩි කිහිපයක් ගත කළා

" ඔව්. මේ හැම දෙයින්ම මට ඔය දරුවා විශ්වාසයි. මොකක්ද දරුවො මගෙන් වෙන්න ඕනි "

කපු මහතා ඇසුවා.

භාව්‍යාගේ මුවේ ජයග්‍රාහී සිනහවක් ඇඳුනා. ඈ සිතින් සිය මුත්තනුවන්ට ස්තූති කළා.

" කපු මහත්තයව හම්බ වෙන්න දර්ශන ආවා කියල මම දන්නවා. ඇවිත් බොරු ගොඩක් කියලා ඔබ තුමා ලව්වා මගෙ අහිංසක අම්මගෙයි තාත්තගෙයි ආත්ම සදහටම හිර කරන්න හැදුවා.

ඒත් කපු මහත්තයා දර්ශන කියන්නෙ බොරු. මං හැම දේම කපු මහත්තයට කියන්නම්.

මගෙ අම්මගෙ අම්මා නැති වුණට පස්සෙ, අම්මාව බලා ගන්න තමයි සීයප්පච්චි මල්ලිකා මැණිකෙව එක්කරන් ඇවිත් තියෙන්නෙ. ඒත් මල්ලිකා මැණිකෙ මගෙ අහිංසක අම්මට කවදාවත් ආදරෙන් සලකලා නෑ. 

තාත්තා ඉස්සරහා අම්මට ආදරේ පෙන්නුවට නැති තැන කුඩම්මා ම වෙලා.

එයා බලෙන්ම අම්මව දර්ශනට බන්දලා දෙන්න ගිහින්. ඒත් ඒ වෙනකොටත් මගෙ අම්මා මගෙ දුප්පත් තාත්තට ආදරේ කරනවලු. තාත්තා වළව්වෙ ඩ්‍රයිවර්. පස්සෙ තිබුණු කරදර නිසා දෙන්නා ගෙදරින් පැනලා ගිහින්.

අම්මා පැනලා ගියාට පස්සෙ කාලෙදි වළව්වෙ උදව්වට ඉන්න ඇසිලින් අත්තම්මා සීයප්පච්චිට මල්ලිකා මැණිකෙ කරපු වෙනස්කම් සේරම කියලා.

 සීයා ඒවා අහපු වෙලාවක මල්ලිකා මැණිකෙ නොහිතුව විදිහට පඩිපෙලෙන් පහලට තල්ලු කරලා මගෙ සීයප්පච්චිව සදාකාලික ආබාධිතයෙ කලා.

පස්සෙ දවසක් දර්ශන අහම්බෙන් මගෙ අම්මව කොළඹදි දැකලා. අම්මයි, තාත්තයි, මායි උන්නු තැන බලන් ගිහින් පස්සෙ දවසක අපිව අල්ලන් යන්න. 
පස්සෙ දවසක එනකොට ගෙදර ඉඳලා තියෙන්නෙ තාත්තා විතරයි. දර්ශන තාත්තව අල්ලන් ඇවිත්. ඉන් පස්සෙ අම්ම මාව ළමා නිවාසයක් ළඟ ලියුමකුයි, මාලෙකුයි තියලා යන්න ගිහින්.

එදා වළව්වට ආපු අම්මවයි තාත්තවයි හිර කර්න් තියන් ඉඳලා අස වද දීලා. පස්සෙ සීයප්පච්චිත් නග්ගගෙන වාහනේම ගිහින් පාලු තැනකදි මගෙ අම්මලාව යට කරලා ම.ර.ලා දාලා.
 
අසරණ සීයප්පච්චිට තමන්ගෙ දරුවා වෙනුවෙන් කිසි දෙයක් කරගන්න බැරි වෙලා. එයා මැ.රෙ.න.ක.න් ම ඒ දුකින් තමයි ඉඳලා තියෙන්නෙ. ඉතිං කපු මහත්තයා මේ කතාව ඇහුවට පස්සෙත් දර්ශනට උදව් කරනවද?"

භාව්‍යා ඇසුවා.

කපු මහතා භාව්‍යා දෙස නිහඬව බලා සිටියා.

................................................

කපු මහත්තයා භාව්‍යා කියපු හැම දේම පිළි ගනීද??

ඊළඟ කොටසින් හමුවෙමු