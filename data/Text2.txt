ශ්‍රීපාද පද්මයේ සධාතුක කරඬුව තැන්පත් කිරීම සඳහා, එම කරඬුව රැගත් මහ පෙරහැර පෙරේදා කැලණි රජමහ විහාරයෙන් නික්මිණ. මේ මහ පෙරහැර පැල්මඬුල්ල රජමහා විහාරය දක්වා ගමන් කරනු ඇත. එතැනින් කරඬු රාජයාණන් වහන්සේ ශ්‍රීපාද පද්මයට ගෙන යනු ලැබේ. සධාතුක කරඬුව ශ්‍රීපාද පද්මයේ තැන්පත් කිරීමත් සමගම මෙවර ශ්‍රීපාද සමය ඇරඹෙයි. බැතිමතුන් මිලියන ගණනකගේ සහභාගිත්වයෙන් අති උත්කර්ෂවත් ලෙස මෙවරත් ඇරඹෙන සිරිපා සමය වෙසක් මහෝත්සවය සැමරෙන පෝදා අවසන් වෙනවා ඇත. එතැන් සිට පටන් ගන්නේ අවාරයේ සිරිපා යන අයගේ සමයයි. දින ගණනක් තිස්සේ විවිධ වනමං හරහා ශ්‍රීපාද මළුවට ළඟා වෙන මේ පිරිස ශ්‍රීපාදය වන්දනා කොට නික්ම යති. අවාරයේ සමනල කන්ද තරණය කිරීම අවදානම් ක්‍රියාවකි. එහෙත් සිරිපා අඩවිය රැක බලා ගන්නා සුමන සමන් දිව්‍ය රාජයාණන් වහන්සේගේ පිහිටෙන් අවාරයේ සිරිපා නැගි කිසිවකුට අනතුරක් වූ බව අපි අසා නැත්තෙමු. බුදුන් වහන්සේ ශ්‍රී ලංකාවට වැඩම කළ ගමනේ දී ශ්‍රීපාදස්ථානයට ළඟා වී ශ්‍රීපාදය පිහිටුවා දිවාහරණය කළ දිවාගුහාව නමැති අති පූජනීය ස්ථානය මේ සිරිපා අඩවියේ කොතැනක හෝ පිහිටා තිබේ. අවාරයේ සිරිපා තරණය කළ ඇතැම් අය මේ දිවාගුහාව දුටු බවත්, එය වන්දනාමාන කළ බවත් දැනගන්නට තිබේ. එය සිදුවන්නේ මෙසේය. අවාරයේ සිරිපා නගින බැතිමතා වනගත මාර්ගයෙහි යන අතර ඔහුට පරිත්‍රාණ පූජාවක ශබ්දයක් ඇසෙයි. මේ සමගම ඔහු එම දිසාවට ඇදී යයි. එතැන දී අවුරුදු 2500 කට පෙර බුදුන් වහන්සේ දිවාගුහාවේ දිවාහරණය කළ අවස්ථාව චිත්‍රපටයක් මෙන් ඔවුනට දැක ගැනීමට ලැබෙයි. මේවා ජනප්‍රවාදයෙහි එන කතා වුවද කිසිසේත්ම බැහැර කළ නොහැක. ශ්‍රීපාදය යනු අත්‍යන්ත ශුද්ධ භූමියකි. එසේම එය අත්‍යන්ත බුද්ධ භූමියකි. ඒ නිසා මේ භූමියෙහි හාස්කම් බොහෝ සිදුවිය හැකිය. ශ්‍රී ලංකාවට වැඩම කළ බුදුන් වහන්සේ සිරිපා මළුවට ගොස් දෙව් බඹුන්ට බණ දෙසූ බව ලංකාවතාර සූත්‍රය නමැති ග්‍රන්ථයෙහි සඳහන් වෙයි. එම ධර්ම දේශනාවට රාවණ රජතුමා ද සහභාගි වූ බව කියනු ලැබේ. රාවණ රජු ජීවත් වූයේ මීට අවුරුදු 6000කට පෙරය. බුදුන් වහන්සේ සමනල කන්දට වැඩම කරන්නන් මීට අවුරුදු 2500 කට පෙරය. ඒ අනුව රාවණ රජු ජීවත් වූ සමය හා බුදුන් වහන්සේ සමනල කන්දට වැඩම කළ කාලය අතර අවුරුදු 3500 ක පරතරයක් තිබේ. මේ ප්‍රශ්නය ආකාර දෙකකට විසඳිය හැක. එනම් ගෞතම බුදුරජාණන් වහන්සේගේ සමයෙහි ද ශ්‍රී ලංකාවේ රාවණ රජු කෙනෙක් විය. නැතහොත් රාවණ රජ සමයේ සිටි බුදුවරයෙක් ශ්‍රීපාදයට වැඩම කළහ. උන් වහන්සේගෙන් බණ ඇසීම සඳහා රාවණ රජු සමනල කන්ද මුදුනට පැමිණියේය. එසේ නම් සමනල කඳු මුදුන යනු බුදුවරුන් රැසක් වැඩම කළ ශුද්ධ භූමියකි.