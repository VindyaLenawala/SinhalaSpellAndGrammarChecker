උඩරට හුදෙකලා තත්ත්වයේ පවතින බොහෝ ගම්මානවල තත්ත්වය එසේය. බොහෝ දෙනාට කිසිවකුගෙන් පිළිසරණක් නැත. වගකිව යුතු බලධාරින්ගේ දෑස් ද ඔවුහු වෙත නොගැටෙන නිසා රාජ්‍ය මට්ටමින් ලබා දෙන සහන මෙන්ම සමාජ ප්‍රතිලාභ ද මේ බොහෝ අයට අහිමිය. ගමන් කිරීමට පවා අසීරු එවැනි ගමක් සොයා අපි පිය නැඟුවෙමු. මේ ගම කනවැරැල්ලය. පස්සර හා නමුණුකුළ අතර පිහිටි මේ ගම්මානයට යෑම අතිදුෂ්කරය. බස් රථයකින් යා හැකි දුර සීමිතය. බදුල්ල සිට පස්සර මාර්ගයේ බස් රථයෙන් ගමන් කර ගමන් කර 10 කණුවෙන් බැස එතැනින් (බල්ලකෙටුව බණ්ඩාරවෙල මාර්ගයේ) දකුණට ගමන් කර (පස්සර – බණ්ඩාරවෙල බස් රථයකින්) පොරපෙ හන්දියෙන් බැස එතැන් සිට කිලෝමීටර් 2කටත් අධික දුරක් පා ගමනින් යා යුතුය. කෙටි දුරක් කඳු තරණයේ යෙදී එතැන් සිට පා ගමනින් යා යුත්තේ මහගිරිදඔ නඟින්නාක් මෙන් වූ පඩි පේළියක් ඔස්සේය. දුර කිලෝමීටර් 2ක් පමණක් වුවත් ඒ ගමන අතිදුෂ්කර වන්නේ පඩි පේළි නැඟ ඉහළට ගමන් කිරීමේ දුෂ්කර ගමන නිසාවෙනි.