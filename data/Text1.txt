එසේම මෙරට අලි ඇතුන් මරණයට පත්වන ප්‍රධාන ක්‍රම තුන වන්නේ වෙඩි තැබීම, විදුලිසර වැද්ද වීම සහ හක්ක පටස් ය. මෙරට මිය යන අලින්ගෙන් සියයට 60ක් පමණ මරණයට පත් වන්නේ එමඟිනි. මෙම තත්ත්වය වැළැක්වීමට අවශ්‍ය දැනුම්වත් කිරීම්, නීතිය ක්‍රියාත්මක කිරීම් සහ අනාරක්ෂිත විදුලි රැහැන් වැටලීම් වැනි කටයුතු සඳහා වනජීවී සංරක්ෂණ දෙපාර්තමේන්තුව, ලංකා විදුලිබල මණ්ඩලය සහ පොලීසිය ඇතුළු රජයේ ආයතන කිසිදු සාධනීය, සාමූහික වැඩපිළිවෙළක් මෙතෙක් ක්‍රියාවට නඟා නැත. ඉතා කෙටි කාල සීමාවක් තුළ දැවැන්ත හස්තීන් සිව් දෙනෙකුම මෙම කලාපයේ විදුලි සර වද්දවා ඝාතනය කිරීම මඟින් එය මොනවට පැහැදිලි වේ.

එසේම ශ්‍රී ලංකාවේ මේ වන විට පවතින දැවැන්තම සමාජ, ආර්ථික, පාරිසරික හා දේශපාලන ගැටලුවක් වන අලි-මිනිස් ගැටුම අවම කිරීම සඳහා වනජීවී සංරක්ෂණ දෙපාර්තමේන්තුවෙන් ඔබ්බට ගිය කිසිදු සාධනීය, සමෝධානිත වැඩපිළිවෙළක් මේ දක්වා ක්‍රියාවට නැඟීමට කිසිදු රජයක් සමත් වී නැත. එවැනි සමෝධානිත විද්‍යාත්මක ප්‍රවේශයක් යෝජනා කෙරෙන ශ්‍රී ලංකාවේ අලි-මිනිස් ගැටුම අවම කිරීමේ ජාතික ක්‍රියාකාරී සැලැස්ම සිව් වසරක් තිස්සේ තවමත් ඇත්තේ හමස් පෙට්ටියේය. ඒ, 2020 වසරේ දෙසැම්බර් මාසයේ සිට මේ දක්වා කිසිදු ආණ්ඩුවක් එම ක්‍රියාකාරී සැලැස්ම ක්‍රියාවට නැඟීම සඳහා ජනාධිපති කාර්යසාධක බළකායක් පත්කර නොමැති බැවිනි. දීඝලාගේ පරපුරේ සාමාජිකයන් ගතවන සෑම දිනකටම එක්කෙනා දෙන්නා වශයෙන් රටට අහිමි වන්නේ එහි ප්‍රතිඵලයක් වශයෙනි.

මෙම ගැටුමේ අනෙක් පාර්ශ්වකරුවන් වන මිනිසුන් සම්බන්ධ තත්ත්වය ද එවැනිම ඛේදවාචකයකි. පසුගිය වසර පහ තුළ වාර්ෂිකව සාමාන්‍ය වශයෙන් අලි ඇතුන් 405ක් මරණයට පත්වෙද්දී මිනිස් ජීවිත 138ක් මෙම ගැටුමට බිලි වී ඇත. ගැටුම් හේතුවෙන් ආබාධිත තත්ත්වයට පත්වූවන්, අහිමිවූ දේපළ සහ භවබෝග පිළිබඳ නිවැරැදි ඇස්තමේන්තු නොමැත. ගැටුම් ව්‍යාප්තව ඇති ප්‍රදේශවල ඇතිවී ඇති සමාජයීය ප්‍රශ්න සහ මානසික සෞඛ්‍ය ගැටලු පිළිබඳ කිසිදු පාලකයකු මේ දක්වා සිතන්නටවත් පෙලඹී නැතිවාට සැක නැත. විදුලි සර වද්දවා මරා දැමූ දීඝ හඬගා කියන පණිවුඩය එයයි.